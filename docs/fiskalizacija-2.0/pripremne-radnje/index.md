---
title: Pripremne radnje
tags:
  - fiskalizacija 2.0
---
# Pripreme za Fiskalizaciju 2.0

Fiskalizacija 2.0, čija primjena počinje **1.1.2026. godine**, donosi značajne promjene u poslovanju svih poreznih obveznika.

U ovim uputama objasnit ćemo tko je obveznik, koji su glavni pojmovi te koje predradnje morate obaviti kako biste nesmetano nastavili poslovanje.

## Što nam donosi Fiskalizacija 2.0?

Bez obzira jeste li ili niste obveznik Fiskalizacije 2.0, **svi korisnici** moraju odabrati informacijskog posrednika i registrirati se u AMS (Adresar Metapodatkovnih Servisa).

### Promjene u izdavanju računa

* **Računi prema fizičkim osobama (krajnjim kupcima):** Ako izdajete transakcijske račune građanima (plaćanje na račun), oni će se sada morati **fiskalizirati** na isti način kao što su se do sada fiskalizirali gotovinski računi (Fiskalizacija 1.0).
* **Računi prema pravnim subjektima (B2B):** Ako izdajete transakcijske račune drugim tvrtkama i obrtima, oni se **neće fiskalizirati** na klasičan način, već ćete ih morati slati putem elektroničkog servisa informacijskog posrednika.

## Ključni pojmovi

Da biste razumjeli proces, važno je definirati dva glavna pojma.

### 1. AMS (Adresar Metapodatkovnih Servisa)

AMS je centralizirani sustav Porezne uprave koji omogućava automatsko pronalaženje elektroničke adrese primatelja računa.

!!! info "AMS je kao imenik"
    AMS je zamišljen kao mjesto gdje započinje potraga za adresom primatelja računa. Ako ste prijavljeni u AMS, informacijski posrednik tamo pronalazi vaše podatke i isporučuje vam račun.

    Za primatelje elektroničkih računa ova usluga je **besplatna**.

### 2. Informacijski posrednik

Informacijski posrednik je tvrtka koja osigurava sigurnu dostavu računa – on je vaš "poštar".

!!! tip "Preporuka"
    Do sada su postojala dva glavna posrednika: FINA i MeR (Elektronički računi d.o.o.).

    Budući da naše aplikacije već godinama automatski šalju račune preko **MeR-a**, preporučujemo da njih odaberete kao svog posrednika.

## Kako se pripremiti?

Izbor informacijskog posrednika i registracija u AMS obavljaju se putem aplikacije **ePorezna**.

### Postupak prijave

Najjednostavniji način je da kontaktirate svoje knjigovodstvo:

1.  Vaši knjigovođe već imaju pristup vašoj ePoreznoj.
2.  Javite im da kao vašeg informacijskog posrednika odaberu **MeR (Elektronički računi d.o.o.)**.
3.  Vaš informacijski posrednik će vas zatim automatski prijaviti u AMS.

!!! note "Za paušalne obrte"
    Korisnici koji imaju paušalni obrt i nemaju knjigovodstvo mogu nam se javiti za posebne upute kako se samostalno prijaviti.

## Tko su obveznici i rokovi?

Postoje dvije vrste obveznika Fiskalizacije 2.0.

### 1. Samo primatelji računa
Ako imate mjenjačnicu, mali obrt ili ugostiteljstvo koje naplaćuje **isključivo gotovinom i karticama** (ne izdajete transakcijske račune), vaša jedina obaveza je **prijaviti se u AMS**. Za vas se u procesu izdavanja računa ništa ne mijenja.

### 2. Izdavatelji transakcijskih računa
Ako svojim kupcima izdajete transakcijske (virmanske) račune, postajete obveznik Fiskalizacije 2.0. Rokovi za početak primjene ovise o vašem statusu u PDV sustavu:

| Status poreznog obveznika | Početak primjene |
| :--- | :--- |
| **Obveznik PDV-a** | **1.1.2026.** |
| **Nije u sustavu PDV-a** | **1.1.2027.** |

---
*Uskoro ćemo vam poslati detaljne tehničke upute što je potrebno podesiti u samoj aplikaciji kako biste spremni dočekali zakonske promjene.*
